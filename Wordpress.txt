Mi az a WordPress?

A WordPress egy ingyenes és nyílt forráskódú (PHP és MySQL alapú) tartalomkezelő rendszer. A WordPress számtalan funkciót magába foglaló, modulárisan felépített publikációs platform. Többek között ennek a modularitásnak köszönheti a népszerűségét. A világ top 1 millió weboldalából 16,7% WordPress alapú és az új weboldalak 22%-a készül WordPress-el. A WP a legnépszerűbb tartalomkezelő rendszer ma az interneten!

Főbb jellemzők

Sablonok

Sablonnak nevezzük azt a grafikai felépítést, aminek a segítségével megjelenik a weboldalunk.  Számos grafika közül válogathatunk az adminisztrációs felületen, jelenleg több mint 1600 tölthető le ingyenesen a WordPress alkotóinak hivatalos oldaláról. Ingyenes témák

Bővítmények

A WordPress egyik legnagyszerűbb tulajdonsága, hogy bárki könnyedén fejleszthet hozzá bővítményeket, kiegészítőket. A nyílt forrású szellemiségnek köszönhetően fejlesztők ezrei teszik közzé az általuk készített fejlesztéseket ingyen. Jelenleg több, mint 22.000 ingyenesen letölthető bővítmény található a WordPress hivatalos bővítménytárában. Ingyenes bővítmények

Widgetek

Widgeteknek nevezzük azokat a kisalkalmazásokat, melyek segítségünkre vannak a weboldalunk megjelenésének finomhangolásában. A widgetek kezelése igen egyszerű, gyakorlatilag egérrel építhetjük fel az oldalunkat, az úgynevezett „fogd és vidd” technológia segítségével. Ezek a mini modulok (alapesetben) a szöveges rész egyik oldalán elhelyezkedő sidebar-on megjelenő dobozok (boxok). Például: Keresés, Friss hozzászólások, Friss bejegyzések, Címkefelhő stb…

Többfelhasználós verzió

A WordPress segítségével könnyedén létrehozhatunk ingyenesen elérhető bloghálózatokat is. (Ilyen például: WordPress.com, blog.hu stb…) Maximum 5 perces telepítés után máris szabadon hozhatunk létre korlátlan számú új blogot, vagy akár közösségi oldalakat is.

Mobilalkalmazások

A WordPress elérhető a legnépszerűbb mobil-operációs rendszereken is, például: WebOS, Android, iOS (iPhone, iPod Touch, iPad), Windows Phone és BlackBerry.